---
date: 2020-05-20
author: Anna Podsiadło
title: Dlaczego robisz błąd badając samo TSH?
description: Opis tutaj...
banner: ./banner.jpg
image: ./banner.jpg
authorImage: ./anna-podsiadlo-image.jpg
tags:
  - Tutorial
---

### **CZYM JEST TSH?**

Badanie TSH służy generalnie wykrywaniu dwóch zaburzeń w funkcjonowaniu tarczycy - **niedoczynności** oraz **nadczynności**. Jest to parametr używany również do monitorowania przebiegu leczenia tych chorób, oraz (wraz z badaniem wcześniej wspominanej tyreoglobuliny, USG i czasem kalcytoniny) do monitorowania skuteczności leczenia nowotworów tego narządu.

Badanie TSH polega na pobraniu krwi, w której oznacza się poziom tego hormonu. Nie musi ono być wykonywane na czczo, ale powinno być wykonywane wcześnie rano. Przysadka produkuje TSH pulsacyjnie, jego stężenie w ciągu doby zmienia się wielokrotnie[2]. Jeśli chcemy rzetelnie podejść do badania należy się na nie udać wcześnie rano i zawsze badać się o tej samej porze (nie, że raz o 7, a kolejny o 11). Skierowanie na badanie TSH może wystawić lekarz internista, nie musisz się po nie udawać do endokrynologa. Inne badania, na które skierowanie może Ci wystawić lekarz pierwszego kontaktu znajdują się [tutaj](https://www.nfz.gov.pl/dla-pacjenta/informacje-o-swiadczeniach/podstawowa-opieka-zdrowotna/).

W tym miejscu nadmienię, że przygotowując się do jakiegokolwiek badania krwi, w tym do badania hormonów tarczycy i TSH koniecznie musicie odstawić suplementy zawierające w składzie biotynę. Biotyna wykazuje bardzo silne powinowactwo do streptawidyny, która znajduje zastosowanie w wielu testach diagnostycznych, jej wysokie stężenie w próbce krwi z dużą pewnością zafałszuje wyniki testów [3].

### **JAKIE MAMY NORMY DLA BADANIA TSH?**

Norma jest jak d**a, każdy ma swoją. Będę się tego trzymać. Zakresy referencyjne jakimi operują laboratoria wahają się w przedziale od ok 0.3 mU/l do 4-5 mU/l (lub uU/ml). Na każdym kroku mówi się o funkcjonalnej magicznej 1, która miałaby rzekomo zapewnić zdrowie, pomyślność i stadko dzieci. Broń Cie Panie być w wieku rozrodczym i mieć cokolwiek powyżej 2.5 mU/l - niepłodność, staropanieństwo, płacz boś zepsuta!

Powiedzcie jaki to dobry wynik wszystkim moim pacjentkom, które mają tą magiczną jedynkę, a nie mają miesiączki bo ich T4 jest na styku dolnej granicy normy laboratoryjnej. Tu widzicie TSH, które jest bardzo niskie, a hormony są w dolnej granicy normy - FT4 8.33% [ wynik 13.3, norma (12.6 - 21)] FT3 5.84% [ wynik 4.15, norma (3.93 - 7.7)]. Pacjentka odzyskała miesiączkę dopiero po podniesieniu poziomu T4.

Pacjentki w wieku-już-nie-rozrodczym wcale nie mają lepiej. U ludzi powyżej 70 roku życia następuje naturalny wzrost TSH, poziom tego hormonu u tych osób często przekracza nawet 7 mU/l podczas gdy T4 dzielnie trzyma się w zacnym miejscu w normie. Próba przykładania wyników takiej osoby do normy TSH dla 30-latek jest niepoważna. A tak się dzieje.

### **CZEMU TSH ROŚNIE? CZEMU TSH SPADA?**

Bardzo często dostaje od swoich podopiecznych pytania jak: "czemu moje TSH wzrosło?", "czemu mimo leczenia moje TSH nie spada?", "moje TSH jest bardzo niskie, czy nie przyjmuje za dużej dawki leku?". Należy tu wyjaśnić mechanizm jaki stoi za tym, że badanie poziomu TSH w ogóle służy ocenie stanu tarczycy.

Niedoczynność tarczycy to stan, w którym **narząd ten nie produkuje takiej ilości hormonów, która jest niezbędna, by zaspokoić wszystkie potrzeby organizmu, lub gdy mamy do czynienia z niedostatecznym działaniem tych hormonów**. Wczytajcie się w to zdanie, bo jest ono bardzo ważne. Nie napisałam tam, że to stan w którym poziom hormonów tarczycy spada poniżej normy, czy też że to stan, kiedy pojawiają się przeciwciała i dostajemy diagnozę Hashimoto. Specjalnie ubrałam to w takie słowa. Każdy z Nas jest inny i ma inne **potrzeby**, a rozpatrywanie zaburzeń jedynie w kwestii 'mam wyniki w normie' jest ogromnym uchybieniem. **Jeśli nie czujesz się dobrze, to nie jesteś w normie - leczymy pacjenta, a nie kartkę z wynikami!**


